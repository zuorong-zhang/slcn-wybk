# 变数第二

易曰。变化者。进退之象也。今编程者。罔不以变数为本。变数者何。一名命一物也。其物或更。而名不易。其名或众。而物故一也。譬叶之逢秋。虎之离山。物虽改而名未易。又譬张禄之于范睢。相如之于犬子。名二而实则一也。夫人物之别。复以类分之。故曰无名无以别所言。无物无以志所得。无类无以知其用。

类者何。或数。或言。或爻。或列。或物。或术。数者算。言者表。既见于前章。今概叙其馀如左。计开。

- 「爻」者。阴阳也。阴阳者。是非也。有无也。臧否也。凡物之有二极者。皆是也。
- 「列」者。所以列同类之诸物也。如释家之念珠。兵家之长蛇阵也。
- 「物」者。所以状一物之诸端也。譬人之姓字者。言也。人之年齿者。数也。人有男女。阴阳也。合诸端而谓之物。
- 「术」者。方也。策也。行一事之法也。

既知变数之名实类。即能创而述之如左。

```
吾有一數。曰三。名之曰「甲」。
吾有一爻。曰陰。名之曰「乙」。
吾有一言。曰「「噫吁戲」」。名之曰「丙」。
```

不知其名。但知其实类者。犹能述之如左。

```
吾有一數。曰三。
```

未名之变数。机器聊志之以待其用也。`其`字者。即谓前未名之变数也。用如左。

```
吾有一數。曰三。加其以五。減其以二。書之。
```

夫方谓`加其以五`时。`其`者。三也。至`減其以二`时。`其`者。八也。复减以二。终得六也。

但知其名。不知其类者。亦可述之。然其用繁矣。其义奥矣。是故留待后章叙之。

或问曰。奈何止一数焉。今欲有三数。五数。千千数。可得乎。曰。易矣。

```
吾有三數。曰三。曰九。曰二十七。名之曰「甲」。曰「乙」。曰「丙」。
```

又。`吾有一數曰` 可省为`有數`。故是二句无少异。

```
有數三。名之曰「甲」。
吾有一數。曰三。名之曰「甲」。
```

又。数之不言几何者。默为零。爻之不明默为阴。言之不明默为缄。故是三句尽同。

```
吾有一數。曰零。名之曰「甲」。
吾有一數。名之曰「甲」。
有數零。名之曰「甲」。
```

既创变数。后或变之。乃书如是。

```
昔之「甲」者。今四是矣。
昔之「乙」者。今「甲」是矣。
```

首句变甲为四。次句变乙为甲。故乙之为四。易明矣。

或问曰。曩者未创之物。后算而得之。欲名之。奈何。曰。当如是。

```
加一以三。名之曰「丙」。
```

又问曰。一时算得之物众矣。能一举而尽名之乎。曰。亦可。

```
加一以三。加六以九。名之曰「甲」。曰「乙」。
```

客曰。吾知之矣。应作如是观。凡未名之变数。皆如獭祭然。言`其`者。取至近之鱼而弃其馀。言`書之`者。尽书之。言`名之`者。取若干而名之。曰。然也。善哉此比。

问曰。每有未名者。辄祭如是。岂非终累累然焉。今欲尽弃其鱼。复当作何书。曰。当书`噫`。`噫`者。叹辞也。所以叹彼之尽弃也。

变数之道。至是略备矣。