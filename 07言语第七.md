# 言语第七

维天地生人之初。茹毛饮血而衣皮苇。所以异于禽兽者几稀。而自三代以降。其去禽兽之日远。其文明之愈盛。何邪。得无言语之益乎。夫呜呜然。啾啾然。狺狺然。奔走而吿其党者。此禽兽之言语也。然上治万乘之国。牧天下之民。下铸达革之兵。造罟耨之具。皆非其呜呜然。啾啾然。狺狺然可以传也。不能传者。父偶得之。子偶失之。子偶知之。孙偶忘之。是故智巧之萌。自言语始。仓颉造字。天雨粟。鬼夜哭。所泣者何。洩天地之机也。先贤言语既见于书。后人欲有所建。岂必起于平地。但添一瓦于鸿基。而郁郁乎广厦日成矣。西哲牛顿曰。或有异吾之远见者。无他。但立巨人肩耳。是理也。故易繫辞曰。上古结绳而治。后世圣人易之以书契。百官以治。万民以察。

今编程之用言语者有二。曰互答。曰自谕。互答者。所以补数之不足。令用者明机器之所算。令机器明用者之所欲。`吾有一言`云云是矣。其状略见于前章。于其术则未备耳。自谕者。批也。注也。所以令观代码之人。望其文而解其义也。古文之注疏。算经之细草。其流亚也。故分叙二用如下。

言者。彷彿字之列也。厥得以取列法取其一字。以取长法得其字数。

```
吾有一言。曰「「仁義禮智信」」。名之曰「五常」。
夫「五常」之四。書之。
夫「五常」之長。書之。
```

乃得`智`字。长五。又倣效数之加法。合二言如是。

```
加「五常」於「「夫五常者」」。加其以「「是也」」書之。
```

乃得`夫五常者仁義禮智信是也`之句。注曰。引号之单者。别变数。双者。别言语。慎毋混淆也。

回文者。顺逆读之皆成韵文者也。汉有镜铭。苏蕙有璇玑图。晋以降作者甚众。而东坡尤工之。今作是程式。因其顺而得其逆。因其逆而得其顺。以示诸法之用。

```
吾有一言。曰「「旱蓮生竭鑊。嫩菊養秋潾。滿池留浴鷺。分橋上戲人」」名之曰「順讀」。

吾有一言。名之曰「逆讀」。
有數一。名之曰「字」。夫「順讀」之長。為是其遍。
	夫「順讀」之「字」。加其以「逆讀」。昔之「逆讀」者。今其是矣。
加「字」以一。昔之「字」者。今其是矣。云云。

夫「順讀」。書之。
夫「逆讀」。書之。
```

乃得庾子山和回文诗一首。

```
旱蓮生竭鑊。嫩菊養秋潾。滿池留浴鷺。分橋上戲人
人戲上橋分。鷺浴留池滿。潾秋養菊嫩。鑊竭生蓮旱
```

或问曰。今有一言。或恐藏回文。故欲求其中至长之回文句。当作何书。曰。或有拙法。作也易。然机器行也缓。或有巧法。作也难。然机器行也速。先书其拙法如是。

```
吾有一言。曰「「晚紅飛盡春寒淺淺寒春盡飛紅晚尊酒綠陰繁繁陰綠酒尊老仙詩句好好句詩仙老長恨送年芳芳年送恨長」」名之曰「文」。

吾有二數。名之曰「至長中」曰「至長長」。
有數一。名之曰「中」。夫「文」之長。為是其遍。
	有數零。名之曰「奇」。為是二遍。
		減「中」以「奇」。名之曰「左」。
		加「中」以一。名之曰「右」。
    為是「中」遍。
      若「文」之「左」不等於「文」之「右」者。乃止也。
      減「左」以一。昔之「左」者。今其是矣。
      加「右」以一。昔之「右」者。今其是矣。
    云云。
    減「右」以「左」。減其以一。名之曰「長」。
    若「長」大於「至長長」者。
    	昔之「至長長」者。今「長」是矣。
    	昔之「至長中」者。今「中」是矣。
    云云。
  加「奇」以一。昔之「奇」者。今其是矣。云云。
加「中」以一。昔之「中」者。今其是矣。云云。
```

术曰。每历一字。或奇或偶。左右张之。同则复张异辄止。遍观其文。厥得其最长者。持回文之「至长中」「至长长」。乃书「至长句」如是。

```
除「至長長」以二。所餘幾何。名之曰「奇」。
減「至長長」以「奇」。除其以二。減其於「至長中」。加其以一。減其以「奇」。名之曰「字」。

吾有一言。名之曰「至長句」
為是「至長長」遍。
	夫「文」之「字」。加其於「至長句」。昔之「至長句」者。今其是矣。
加「字」以一。昔之「字」者。今其是矣。云云。
夫「至長句」書之。
```

遂得朱子菩萨蛮首联。

```
晚紅飛盡春寒淺淺寒春盡飛紅晚
```

其巧法者。盖列既得之回文之长。以资后来之算。或名之曰马拉车法。以其术稍繁。亦非初学易知。故留待好事君子自思焉。

说文曰。释经以明其义曰注。批注之法有三。一曰注。二曰疏。三曰批。批者。评也。疏者。注其注也。此三者既非正文。唯人观之。机器尽弃之若无睹。书如是。

```
注曰。「「文言備矣」」。
疏曰。「「居第一之位故稱初。以其陽爻故稱九」」。
批曰。「「文氣淋灕。字句切實」」。
```

或问曰。既无少益于程式之运行。吾法吾自知之。奚注为。曰。所以资同事者后人之观也。盖程式之欲大有所为者。多非一时之力。一人之功。他人得观其注。立明其义。删补增修。得于心而应于手。余少时。下笔了不容思。乃以批注为累。洒洒千言。卒无一注。故至今为时人所病。不亦悲夫。故聪明君子。莫我效焉。注有二必注。有二不注。曰。

- 開宗明義者必注
- 奇技淫巧者必注
- 用意自明者不注
- 為注而注者不注

除是外。复有一妙用。作程式之时。往往调试无已。夫置一句乎注释之内。可聊止其运行。然或曰程式既成乃当去之。盖以其丑陋云耳。

```
注曰。「「吾有一言。曰「「是語處批注之中。故終不得行」」。書之。」」
```

注释之方既备。后章之范例。皆以为剖析。
